{
  "1": "บริษัท ตงฮั้ว โฮลดิ้ง จำกัด (มหาชน) ก่อตั้งโดยนายสาคร กยาวัฒนกิจ ซึ่งเคยดำรงตำแหน่งประธานกรรมการบริหารนักหนังสือพิมพ์ชาวจีนที่มีชื่อเสียง และเป็นผู้นำชุมชนชาวจีนในประเทศไทย ต่อมาเมื่อวันที่ 16 มีนาคม 2503  ได้เริ่มต้นทำหนังสือพิมพ์จีนรายวัน ในนาม“หนังสือพิมพ์ตงฮั้ว”และดำเนินการจดทะเบียนในนาม “บริษัท หนังสือพิมพ์ตงฮั้ว จำกัด” เมื่อวันที่ 7 ตุลาคม 2503  ตลอดเวลาบริษัทพัฒนาปรับปรุงคุณภาพเพื่อให้การนำเสนอข่าวสารตอบสนองความต้องการของผู้อ่านอย่างต่อเนื่อง ในปี 2513 หนังสือพิมพ์ตงฮั้ว ถือได้ว่าเป็นหนังสือพิมพ์หลากสีฉบับแรกของเมืองไทย เนื่องจากได้มีการนำเครื่องพิมพ์ “ออฟเซท 4 สี”เข้ามาใช้ในวงการสิ่งพิมพ์และได้ทำการเสนอข่าว 4 สี ในหน้าหนึ่งทุกวัน ผลจากการนำเทคโนโลยีที่ทันสมัยมาใช้ในการพิมพ์รวมกับการพัฒนาคุณภาพของหนังสือพิมพ์อย่างต่อเนื่อง ทำให้บริษัทฯ กลายเป็นผู้นำทางการตลาดของหนังสือพิมพ์จีนในประเทศไทยและมีส่วนแบ่งครองตลาดสูงที่สุดเมื่อเปรียบเทียบกับหนังสือพิมพ์จีนรายอื่น ๆ ในประเทศ",
  "2": "บริษัท หนังสือพิมพ์ตงฮั้ว จำกัด ได้ปรับปรุงและพัฒนาธุรกิจอย่างต่อเนื่องมีการขยายงานและเพิ่มทุนจดทะเบียนจากทุนจดทะเบียนตั้งต้น 1 ล้านบาท เป็นทุนจดทะเบียน  50 ล้านบาทเมื่อวันที่ 16 พฤษภาคม 2533 และต่อมาในปี 2534 บริษัท หนังสือพิมพ์ตงฮั้ว จำกัด ได้เข้าจดทะเบียนในตลาดหลักทรัพย์แห่งประเทศไทย เมื่อวันที่ 29 พฤษภาคม 2534 โดยเสนอขายหุ้นเพิ่มทุนให้กับประชาชนทั่วไปอีก 10 ล้านบาท รวมเป็นทุนจดทะเบียน 60 ล้านบาท และต่อมา เมื่อวันที่ 29 พฤษภาคม 2534  บริษัท ฯ แปรสภาพเป็น บริษัทมหาชน จำกัด และเปลี่ยนชื่อเป็น “บริษัท ตงฮั้ว คอมมูนิเคชั่นส์ จำกัด (มหาชน)”  เมื่อวันที่ 14 มกราคม 2537 เพิ่มทุนจดทะเบียนเป็น 120 ล้านบาท",
  "3": "ในปี 2559 บริษัทได้ปรับโครงสร้างและเปลี่ยนชื่อเป็น “บริษัท ตงฮั้ว โฮลดิ้ง จำกัด (มหาชน)” เพื่อเพิ่มประสิทธิภาพในการบริหาร ให้เป็น บริษัทโฮลดิ้ง  โดยการถือหุ้นเพื่อการลงทุนเชิงกลยุทธ์และวางแผนที่จะขยายธุรกิจไปยังธุรกิจใหม่ๆ ที่ไม่ใช่ธุรกิจสื่อสิ่งพิมพ์เพียงอย่างเดียว ได้จัดตั้งบริษัทย่อย เพื่อดำเนินงานทางด้านธุรกิจสิ่งพิมพ์ที่มีอยู่เดิม และเพิ่มธุรกิจใหม่ เพื่อให้ง่ายต่อการรองรับการขยายตัวไปยังธุรกิจใหม่ที่จะเกิดขึ้นในอนาคต ปัจจุบัน ณ.ปี 2565 บริษัท ตงฮั้ว โฮลดิ้ง จำกัด (มหาชน) มีทุนจดทะเบียนเรียกชำระแล้วจำนวน 986,334,922 บาท โดยมีบริษัทย่อยและกิจการที่ควบคุมร่วมกัน ดังนี้",
  "4": "1. บริษัท ตงฮั้ว มีเดีย แล็บ จำกัด ดำเนินธุรกิจผลิตและจำหน่ายสิ่งพิมพ์\n2. บริษัท ตงฮั้ว แอสเซท จำกัด ดำเนินธุรกิจให้สินเชื่อ\n3. บริษัท ตงฮั้ว แคปปิตอล จำกัด ดำเนินธุรกิจสินเชื่อแฟคตอริ่ง\n4. บริษัท บริหารสินทรัพย์ตงฮั้ว จำกัด ดำเนินธุรกิจบริหารหนี้ด้อยคุณภาพ",
  "5": "นอกจากนี้ ยังมีกลุ่ม Tong Hua Labs ทีมรุ่นใหม่ ที่เปรียบเสมือนทีมงานของห้องปฏิบัติการทางดิจิตอลห้องเล็ก ประกอบไปด้วย Developer, Designer, และ Content creator ในการสร้างโปรเจ็คท์ต่าง ๆ โดยมีจุดมุ่งหมายแก้ไขปัญหาทางเทคโนโลยีที่เปลี่ยนแปลงใหม่อยู่ตลอดเวลา ให้ตอบโจทย์การใช้งานของคนยุคใหม่มากขึ้น ทำให้เราเป็นเจ้าของแพลตฟอร์ม ข้อมูลของเรา  พร้อมมีอำนาจควบคุมข้อมูลเหล่านั้นอย่างสมบูรณ์"
}
