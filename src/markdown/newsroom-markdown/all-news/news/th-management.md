---
lang: th
title: TH ตั้งเป้าปี 65 ซื้อหนี้บริหาร 8,000 ล้านบาท พร้อมยัน "เงินทุนที่มีอยู่ และสภาพคล่องที่มีอยู่ เราสามารถซื้อได้โดยไม่ต้องเพิ่มทุนหรือกู้เงิน เพราะมีเงินสดเพียงพอ!"
description: “เงินทุนที่มีอยู่ และสภาพคล่องที่มีอยู่ เราสามารถซื้อได้โดยไม่ต้องเพิ่มทุนหรือกู้เงิน เพราะมีเงินสดเพียงพอ” - นายสมนึก กยาวัฒนกิจ ประธาน บริษัท ตงฮั้ว โฮลดิ้ง จำกัด (มหาชน) หรือ TH
slug: /newsroom/blog/th-management
cover: /images/th-1-billion.png
date: 2022-08-29
---

# TH ตั้งเป้าปี 65 ซื้อหนี้บริหาร 8,000 ล้านบาท พร้อมยัน "เงินทุนที่มีอยู่ และสภาพคล่องที่มีอยู่ เราสามารถซื้อได้โดยไม่ต้องเพิ่มทุนหรือกู้เงิน เพราะมีเงินสดเพียงพอ!"

“เงินทุนที่มีอยู่ และสภาพคล่องที่มีอยู่ เราสามารถซื้อได้โดยไม่ต้องเพิ่มทุนหรือกู้เงิน เพราะมีเงินสดเพียงพอ” - นายสมนึก กยาวัฒนกิจ ประธาน บริษัท ตงฮั้ว โฮลดิ้ง จำกัด (มหาชน) หรือ TH -

TH สภาพคล่องสูงไม่จำเป็นต้องเพิ่มทุนในอย่างน้อยในอีก 3 ปีข้างหน้า โดยปีนี้คาดซื้อหนี้ราว 8,000 ล้านบาท ขณะที่วางเป้าจัดเก็บหนี้ปี 65 ราว 455-581 ล้านบาท

นายสมนึก กยาวัฒนกิจ ประธาน บริษัท ตงฮั้ว โฮลดิ้ง จำกัด (มหาชน) หรือ TH กล่าวว่า บริษัทมีสภาพคล่องสูงเพียงพอต่อการดำเนินธุรกิจบริหารสินทรัพย์ ภายใต้ บริษัทบริหารสินทรัพย์ ตงฮั้ว จำกัด (THAM) โดยไม่จำเป็นต้องเพิ่มทุนในอย่างน้อยในอีก 3 ปีข้างหน้า ก่อนที่ใบสำคัญแสดงสิทธิที่ออกให้แก่ผู้ถือหุ้นเดิมรุ่นที่ 3 (TH-W3) จำนวน 241.26 ล้านหน่วย จะครบกำหนดใช้สิทธิแปลงสภาพ

ขณะที่บริษัทได้หารือกับตลาดหลักทรัพย์แห่งประเทศไทย (ตลท.) ถึงโอกาสที่จะย้ายเข้าซื้อขายในหมวดธุรกิจการเงิน หลังจากรายได้กว่า 75% มาจากธุรกิจบริหารสินทรัพย์ โดยบริษัทวางเป้าหมายการซื้อหนี้เข้ามาบริหารเฉลี่ยปีละไม่ต่ำกว่า 6,000 ล้านบาท ภายในช่วง 3 ปีข้างหน้า

หลังจากปี 64 ที่เป็นปีแรกของการทำธุรกิจดังกล่าวได้ซื้อหนี้เข้ามาแล้ว 3,045 ล้านบาท ซึ่งเน้นหนี้รายย่อยที่ไม่มีหลักประกันซึ่งในไตรมาส 1/65 ได้ซื้อหนี้เข้ามาแล้วราว 1,000 ล้านบาท

ซึ่งในปีนี้คาดว่าจะซื้อหนี้เข้ามาทั้งหมดราว 8 พันล้านบาท จากนั้นในปี 66 จะซื้อหนี้ราว 3,000 ล้านบาท และปี 67 จะซื้อหนี้อีก 8 ,000 ล้านบาท

ขณะที่วางเป้าหมายการจัดเก็บหนี้ในปี 65-67 ราว 455-581 ล้านบาท,772-976 ล้านบาท และ 1,104-1,399 ล้านบาทตามลำดับ

ปัจจุบันบริษัทได้ซื้อหนี้จากพันธมิตรหลักคือ บริษัท อิออน ธนสินทรัพย์ (ไทยแลนด์) จำกัด (มหาชน) หรือ AEONTS แต่ในปีนี้บริษัทมีพันธมิตรรายใหม่ที่สนใจให้บริษัทเข้าไปประมูลหนี้เพิ่มเติม คือ ธนาคารไทยพาณิชย์ ธนาคารเกียรตินาคินภัทร หลังจากได้ใบอนุญาต AMC นอกจากนั้นยังมีการเจรจากับธนาคารทีเอ็มบีธนชาติและธนาคารออมสิน เพื่อแสวงหาความร่วมมือทางธุรกิจกันด้วย

โดยในช่วงที่ผ่านมาบริษัทเน้นการเข้าซื้อหนี้ไม่มีหลักประกันเป็นหลัก อายุค้างชำระ 2-5 ปี ซึ่งเป็นหนี้จัดเก็บง่าย ลดค่าใช้จ่ายทวงถามได้มาก มูลหนี้ต่อหัวเน้นรายย่อยไม่เกินรายละ 35,000 บาท ต่ำมาก เนื่องจากจัดเก็บทวงถามไม่ยาก โดยราคารับซื้อหนี้ขึ้นกับลักษณะและการประเมิน แต่จากนี้หากเป็นหนี้ที่หลักประกันที่น่าสนใจบริษัทก็จะเข้าซื้อมาบริหารด้วย ซึ่งอาจเป็นหนี้ที่มีหลักประกันและมีอายุค้างชำระมากขึ้น

นายทยากร กยาวัฒนกิจ ผู้จัดการการเงิน TH กล่าวว่า THAM มีกลยุทธ์ 3 ต่ำ

- ซื้อหนี้อายุค้างชำระต่ำ ตามตัวลูกหนี้ง่าย เก็บหนี้ง่าย
- มูลหนี้ต่อหัวต่ำ เจรจาปรับโครงสร้างหนี้ง่าย
- ค่าใช้จ่ายในการบริหารต่ำ

ซึ่งทำให้ผลประกอบการในปี 64 ที่ผ่านมาเติบโตก้าวกระโดด โดยมีรายได้ 158.02 ล้านบาท เติบโต 134% และกำไร 96 ล้านบาท เติบโต 268%
